<!doctype html><html lang=en-us><head><meta charset=utf-8><meta name=viewport content="width=device-width,initial-scale=1"><title>Czterech facetów w dwóch łódkach | Maciek's blog</title><link rel=stylesheet href=/blog/css/style.css><link rel=stylesheet href=/blog/css/fonts.css></head><body><nav><ul class=menu><li><a href=/blog/technology/>Tech</a></li><li><a href=/blog/travel/>Travel</a></li><li><a href=/blog/cooking/>Cook</a></li></ul><hr></nav><div class=article-meta><h1><span class=title>Czterech facetów w dwóch łódkach</span></h1></div><main><p>Spływ pontonowy Bugiem z Tuchlina do Młynarzy odbył się po raz drugi, można więc uznać, że to już impreza cykliczna. Liczba uczestników oraz jednostek pływających wzrosła o sto procent. Poza pontonem &ldquo;dla dwóch zakochanych wędkarzy&rdquo; zwodowaliśmy też trzyosobowego Jastrzębia Morskiego. Załogę mniejszej jednostki stanowili Kozło i Jordan, zaś do większej wsiadł Marek wraz z niżej podpisanym, przy czym miejsce trzeciej osoby zajęła sterta bagaży — wyposażeni byliśmy też znacznie lepiej niż przed rokiem. Były bagietki, Camembert i wino truskawkowe.</p><p>Z każdym dodatkowym uczestnikiem wycieczki trudność koordynacji wzrasta geometrycznie. Tu trzeba odwieźć córkę na basen, tu zostawić żonie samochód, tam skoordynować się z przyjaciółmi, są ograniczenia czasowe, ten weekend nie, ten tak, ale w niedzielę trzeba być w Warszawie o 19&mldr; niemal cud, że udało nam się wygospodarować te półtora dnia w weekend, w środku lata.</p><p>Plan był taki, żeby z grubsza powtórzyć zeszłoroczną, <a href=https://mmakowski.github.io/blog/travel/dw%C3%B3ch-facet%C3%B3w-w-%C5%82%C3%B3dce/>pionierską wyprawę</a>, ale zamiast noclegu na zarośniętej wyspie przybić gdzieś na łące, zrobić sobie ognisko i pójść spać w cywilizowanych warunkach. Poza tym miało być podobnie, wypływamy po południu, nocujemy, wypływamy rano i na miejscu jesteśmy wczesnym popołudniem dnia kolejnego.</p><p>Wyruszyliśmy po 17, czyli dwie godziny później niż w zeszłym roku — ale też dni w lipcu są znacznie dłuższe niż we wrześniu. Od początku zdajemy się na nurt i nie wiosłujemy, z wyjątkiem drobnych korekt gdy wyrzuca nas w stronę brzegu. Bug płynie wartko, niesie nas z prędkością około 3 km/h.</p><p><img src=https://live.staticflickr.com/65535/51346037866_1fc60e7ac5_c.jpg alt=https://live.staticflickr.com/65535/51346037866_1fc60e7ac5_c.jpg></p><p>Były przygody. W okolicy Szumina pojawiają się na środku rzeki zatopione drzewa, trzeba uważać. Jak na złość, Kozło gubi pióro od wiosła — szczęśliwie drugi ponton, wciaż sterowny i z napędem, omija sterczący konar i przechwytuje płynącą z nurtem zgubę. Druga stresująca sytuacja miała miejsce przy lądowaniu. Upatrzyliśmy sobie ładny las za Szuminem, w okolicy Nadkola, na lewym brzegu. Dostęp był dość trudny, stroma skarpa bez dogodnych miejsc do lądowania, ale postanowiliśmy przybić mimo tego. Kozło i Jordan bezpiecznie dotarli do brzegu, nasz ponton natomiast przy przybijaniu nadział się na sterczący pod wodą fragment pnia. Rozległ się głośny syk — przebita została zewnętrzna komora. Wydostaliśmy łodzie na brzeg, ale skala uszkodzenia nie pozostawiała złudzeń: w takim stanie Jastrząb nie wypłynie kolejnego dnia.</p><p>Nie mieliśmy zestawu naprawczego, byliśmy w lesie, z dala od wszelkiej pomocy, ale po krótkiej konsternacji wykluł się plan: rozbijamy namioty, rozpalamy ognisko, a Marek idzie do odległeog o 2.5 km Nadkola popytać o taśmę klejącą bądź inne materiały, przy pomocy których moglibyśmy załatać dziurę. Misja zakończyła się pełnym sukcesem, po godzinie ognisko płonęło a Marek powrócił ze zwojem taśmy do łatania dachów z uspokoajającym napisem <em>einfach gut</em>. Załataliśmy nim ponton, napompowaliśmy i rano okazało się, że trzyma dobrze, można płynąć.</p><p><img src=https://live.staticflickr.com/65535/51346267573_714aeb1985_c.jpg alt=https://live.staticflickr.com/65535/51346267573_714aeb1985_c.jpg></p><p>Z tego wszystkiego nie mogliśmy należycie docenić zachodu słońca, który jak zwykle był piękny. Były też i nietoperze, choć nie w takich ilościach, jakie dane nam było oglądać rok wcześniej z rzeki. Za to ognisko bardzo udane.</p><p>Dzień drugi był długi i upalny. Zmyliło nas trochę to, że z Kozło przepłynęliśmy z wyspy do Młynarzy w sześć godzin, intensywnie wiosłując. Nie byłem przekonany, czy to wiosłowanie coś zmienia; okazuje się, że tak, bowiem nasz drugi dzień to niemal dziewięć godzin. Co prawda startowaliśmy ze dwa kilkometry wcześniej, doszedł też dłuższy postój w Wyszkowie (złe warunki do przybijania pod mostem, chyba lepiej by było nieco dalej, za parkiem) aby uzupełnić wodę, której mieliśmy za mało.</p><p>Rozmowy o związkach, tak trwałych jak i przelotnych (Marek i Jordan mieli tu trochę wspólnych punktów do omówienia) i o religii, natomiast najbardziej utkwiła w pamięci wszystkich historia o logo zespołu <em>Stan miłości i zaufania</em>, które przedstawiało krokodyla pożerającego człowieka. Albo raczej człowieka, który tak zaufał krokodylowi, że włożył mu głowę do paszczy.</p><p>My zaś, beztrosko, oddaliśmy swój los rzece, i dobrze na tym wyszliśmy. Oby cykle trwały nadal.</p><h3 id=statystyki>Statystyki</h3><p>Na kolejne imprezy z cyklu, warto brać pod uwagę następujące parametry trasy:</p><ul><li>Odległość: <strong>38 km</strong></li><li>Czas spływu: <strong>13 h</strong></li></ul><h3 id=ciekawostki>Ciekawostki</h3><ul><li>Na środku rzeki nie ma komarów, podobno mogą za jednym razem przelecieć tylko kilka metrów — <a href=https://www.sciencedirect.com/science/article/pii/S0075951113001011>to chyba mit</a>, ale faktycznie z dala od brzegu jest ich niewiele. Należy natomiast zabierać repelent na okoliczność postojów i noclegu.</li><li>Tyczki nie zawsze oznaczają mielizny, czasem przy tyczce jest głębiej niż gdzie indziej.</li><li>W wielu miejscach rzeka jest dość płytka, można na środku iść dnem i woda nie sięga nawet do pasa.</li><li>Do gaszenia małego ogniska potrzeba kilku litrów wody.</li><li>Pieńki sterczące z wody należy omijać.</li></ul><p><a href=https://www.flickr.com/gp/mmakowski/3S4djn>Bug 2021</a></p></main><p class=date>2021/07/30</p><footer><script>MathJax={tex:{inlineMath:[["$","$"],["\\(","\\)"]],displayMath:[["$$","$$"],["\\[","\\]"]],processEscapes:!0,processEnvironments:!0},options:{skipHtmlTags:["script","noscript","style","textarea","pre"]}}</script><script id=MathJax-script async src=https://cdn.jsdelivr.net/npm/mathjax@3/es5/tex-mml-chtml.js></script><hr>© Maciek Makowski 2010 &ndash; 2022. Content licensed under <a href=https://creativecommons.org/licenses/by-sa/4.0/>CC BY-SA 4.0</a></footer></body></html>