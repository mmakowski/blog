<!doctype html><html lang=en-us><head><meta charset=utf-8><meta name=viewport content="width=device-width,initial-scale=1"><title>Dziennik islandzki | Maciek's blog</title><link rel=stylesheet href=/blog/css/style.css><link rel=stylesheet href=/blog/css/fonts.css></head><body><nav><ul class=menu><li><a href=/blog/technology/>Tech</a></li><li><a href=/blog/travel/>Travel</a></li><li><a href=/blog/cooking/>Cook</a></li></ul><hr></nav><div class=article-meta><h1><span class=title>Dziennik islandzki</span></h1><h2 class=date>2012/07/30</h2></div><main><h2 id=poniedziałek>Poniedziałek</h2><p>Tyle się teraz wozi ze sobą dupereli, że co i rusz zapomni się o czymś ważnym. Powtarzam sobie, że grunt, żeby paszport i pieniądze były, resztę się da zorganizować na miejscu, a tu bach – zapominam karty PADI (Ania też nie wzięła), i główny punkt programu stoi pod dużym znakiem zapytania. Przypomniałem sobie w autobusie z lotniska w Keflavik do Reykjaviku, i natychmiast wysłałem maila do firmy organizującej nurkowania w Silfra. Pół godziny później wszystko było załatwione – znaleźli nasze dane w bazie nurków, i nic nie stało na przeszkodzie, żeby kolejnego dnia rano zażyć lodowatej kąpieli. Jak myśmy sobie radzili bez smartfonów?</p><p>Zatrzymujemy się w guesthausie 101, czyli hoteliku z najniższej półki. W recepcji wita nas grupa Azjatów, co obudziło skojarzenia z guesthausami w których zamieszkiwaliśmy w Indochinach. Zakwaterowano nas w mieszkaniu po przeciwnej stronie ulicy, gdzie dostaliśmy dwuosobowy pokój; prócz niego był jeszcze jeden, pusty.</p><p>Na kolację wybieramy się do restauracji Einar Ban, reklamowanej przez przewodnik jako miejsce lubiane przez dyplomatów. Jedzenie przyzwoite, a jagnięcina wręcz świetna.</p><p><img src=https://live.staticflickr.com/8434/7679002772_cd4b7e2d3a_b.jpg alt="W Einar Ban"></p><h2 id=wtorek>Wtorek</h2><p>Okazuje się, że w naszym mieszkanku mamy jednak współlokatorów – nasłuchujemy przez drzwi kiedy łazienka jest wolna, oni chyba stosują podobną taktykę, tak że unikamy stanięcia z nimi twarzą w twarz. Śniadanie w głównej siedzibie guesthouse’u jest bardzo skromne; wędliny Wikingów nie budziły nigdy mojego zaufania, na szczęście mleko jest bardzo dobre.</p><p>Taksówka spóźnia się dziesięć minut, później nie możemy znaleźć wypożyczalni samochodów, a w końcu okazuje się, że ktoś po nas wyjechał chociaż pisaliśmy, że przyjedziemy do biura. A cały stres związany z tym zamieszaniem niepotrzebny, bo w Þingvellir jesteśmy na dziesięć minut przed startem nurkowania.</p><p><a href=http://www.silfra.org/>Silfra</a> jest przereklamowana: miała być woda o temperaturze dwóch stopni, odpadające z zimna dłonie i inne extremalne atrakcje, tymczasem spędziwszy kilkanaście minutach na słońcu, w dwóch warstwach ocieplających i suchym skafandrze na wierzchu, nie mogłem się doczekać aż w końcu wskoczymy do tej zimnej wody. Widoki pod wodą za to niczego sobie, no i notoryczne problemy z kontrolą wyporności można zwalić na skafander.</p><p><img src=https://live.staticflickr.com/8020/7679034288_146ab7e0c1_b.jpg alt="All OK"></p><p>Na <a href=http://en.wikipedia.org/wiki/Geysir>Geysirze</a> polegać nie można, odkąd zaprzestano wywoływania erupcji mydłem, za to <a href=http://en.wikipedia.org/wiki/Strokkur>Strokkur</a> bardzo ładnie odpala co parę minut. <a href=http://en.wikipedia.org/wiki/Gullfoss>Gullfoss</a> jest też niezawodny: spada z wielkim hukiem, we mgle wodnego pyłu, otoczony tęczami.</p><p>Nie mam nic przeciwko przejazdom w bród, urozmaicają podróż – lecz gdy luźno leżące na dnie kamienie usuwają się spod kół a woda wydaje się sięgać maski, przestaje być zabawnie. Takich emocji dostarczyła nam droga F224 do Landmannalaugar. Ośmielił nas widok samochodów po drugiej stronie wody – gdyby nie to, skończyłoby się pewnie jak przy <a href=Blog/Travel/Ucieczka%20na%20zach%C3%B3d.md>Cedar Creek Fall</a>, pozostawieniem samochodu przed wodą i pokonaniem ostatniego odcinka trasy na piechotę.</p><h2 id=środa>Środa</h2><p>Jest wiele sposobów, na które można się obudzić w namiocie. Na tym nieprzyjemnym końcu spektrum jest na przykład przebudzenie w zimnej wodzie, która ukradkiem wydostała się z pobliskiego potoku. Tym razem nie było tak źle, ale rytmiczne bębnienie kropel deszczu o tropik też zalicza się do tej gorszej części skali. Szczęście w nieszczęściu, że z reguły brzmi to dużo groźniej niż jest w rzeczywistości: drobna mżawka poprzez membranę tropiku brzmi jak ulewa. Po wychyleniu się z namiotu okazuje się, że istotnie, okoliczne góry spowite są niskimi chmurami, z których co jakiś czas coś siąpi. Nie zachęca to do dalszych wypadów, a na dzisiaj akurat mieliśmy zaplanowany dłuższy spacer po górach.</p><p>Nie dajemy się zniechęcić i po śniadaniu (śledzie w sosie pomidorowym okazały się niedobre, słodkie) wyruszamy, rozpoczynając szlakiem prowadzącym do Þórsmörk (przejście całego zajmuje kilka dni) i licząc na zawinięcie jakiejś ciekawej pętli.</p><p><img src=https://live.staticflickr.com/8142/7679165764_930a8f256f_c.jpg alt=Landmannalaugar></p><p>Ostatecznie wdrapujemy się na dwie około dziewięćsetmetrowe góry: Sudurnamur (chyba) oraz Bennisteinsalda. Tak spektakularne górskie widoki porównać mogę chyba tylko do <a href=Blog/Travel/S%C4%85%20g%C3%B3ry%2C%20to%20musi%20by%C4%87%20zimno.md>National Pass w Blue Mountains</a>: kolorowe góry, w oddali lodowce, w pobliżu dymiące skały i niezwykłe formy geologiczne. Łazimy przez pięć godzin i wracamy lekko oszołomieni niesamowitym krajobrazem.</p><p>Na południowym odcinku F208 oswajamy się z brodami i od piątego albo dziesiątego nawet się nie zatrzymujemy na krótkie medytacje. Pro tip: nie przejeżdżać tam, gdzie jest najszerzej, jak radzi mądrość ludowa, tylko tam, gdzie jest najpłycej. Nota bene, Ford Kuga w wersji Titanium S z dwulitrowym dieslem i automatyczną skrzynią to super auto, szczególnie, jeśli większość czasu spędza się na przyzwoitych drogach, ale nie stroni się też od <a href=http://en.wikipedia.org/wiki/Roads_in_Iceland#F_roads>F-ek</a>.</p><p>Kolacja w hotelu Skaftafell w porządku, ale nie zapada szczególnie w pamięć; Ania jadła owcę, ja <a href=http://en.wikipedia.org/wiki/Arctic_char>palię</a>.</p><h2 id=czwartek>Czwartek</h2><p>Tym razem pobudka jest słoneczna i ciepła. Na zbiórkę eksploratorów lodowca nie mamy daleko, mniej niż pięćdziesiąt metrów od naszego namiotu. Wycieczkę prowadzi Czeszka – w ogóle sporo cudzoziemców wydaje się tu robić w branży turystycznej. Daje nam się wspinać po lodowej ściance; przy tej okazji doświadczam na skórze własnych dłoni, że jak przy wspinaczce skałkowej, lepiej mieć buty ciut za ciasne niż zbyt luźne. Poza tym łażenie w rakach po firnie i szukanie przejść między lodowcowymi szczelinami jest fajne, ale nie na tyle, żeby od razu rozglądać się za kolejnymi okazjami do spacerów po lodowcach.</p><p><img src=https://live.staticflickr.com/7130/7679315762_862f0197c7_b.jpg alt="Wspinaczka po lodzie"></p><p>Mało by brakowało, a wyjechalibyśmy ze Skaftafell nie zaliczywszy <a href=http://en.wikipedia.org/wiki/Svartifoss>Svartifoss</a>. Przypominamy sobie jednak, i w półtorej godziny tam i z powrotem mamy z głowy i tę atrakcję. Całkiem ładny wodospad, ale wygląd nie rekompensuje tłumu turystów, który trzeba znosić na szlaku. <a href=http://en.wikipedia.org/wiki/J%C3%B6kuls%C3%A1rl%C3%B3n>Jökulsárlón</a> też trochę rozczarowuje, choć może to wina mniej jego (góry lodowe mogłyby być gęstsze, ale są całkiem pokaźne), a bardziej pogody, która po południu się psuje – jest zimno i popaduje.</p><p>Na koniec dnia popełniamy jeszcze niedopatrzenie i rezerwujemy hotel gdzie indziej, niż planowaliśmy, w związku z czym w Vik nie zatrzymujemy się na podziwianie krajobrazów, wystających z wody skał, czarnych plaż i maskonurów, a jedynie na konsumpcję steka z wieloryba – mięso ciemniejsze niż wołowina, przyrządzone na krwisto, całkiem smaczne, choć mam wrażenie, że zaznało uroków zamrażarki. Ania trafia gorzej: tradycyjne, Islandzkie <em>shark bites</em> są nie do zjedzenia ze wzgledu na okropny posmak, <em>fish stew</em> składa się głównie z ziemniaków; suszona ryba tylko jakoś się broni, o ile wysmaruje się ją obficie masłem. Dodana do tego równie tradycyjna anyżówka Ani nie bardzo smakuje; ja bym się może i poświęcił, ale akurat mi nie wolno.</p><p>Około północy docieramy w końcu do omyłkowego hotelu Selfoss w Selfoss.</p><h2 id=piątek>Piątek</h2><p>Nic się właściwie nie dzieje. Po długiej jeździe, którą urozmaicam sobie nieplanowanym wpadaniem w poślizgi na F61, docieramy do Holmavik, gdzie do zaliczenia mamy muzeum czarowniców (to faceci głównie byli). Największym hitem jest kawałek kamienia, któremu poświęcono cały, zaciemniony pokój i szereg plansz informacyjnych. Kamień ma zagłębienie, w którym być może była kiedyś krew, co niektórzy skłonni są uznać za poszlakę, że nie jest wykluczone że Wikingowie uprawiali jakieś obrzędy wymagające składania ofiar z czegoś żywego. Tak na prawdę <a href=http://tywkiwdbi.blogspot.co.uk/2010/10/necropants-explained.html>nekroportki</a> są ciekawsze.</p><p>Bardziej od muzeum podoba mi się wybrzeże Strandir, czyli droga objeżdżająca wschodnią część zachodnich fjordów. Do tych norweskich się to nie umywa, ale jest całkiem ładnie. W Drangsnes, jak przykazuje Lonely Planet, moczymy się w przydrożnych jacuzzi.</p><p><img src=https://live.staticflickr.com/8150/7679385854_bb45c766ae_c.jpg alt=Strandir></p><p>Na wieczór docieramy na camping w Nordafjörður – pierwszy, na którym są chyba sami Islandczycy. Dobrze, że wyprysznicowaliśmy się w Drangsnes, bo camping takimi udogodnieniami chyba nie dysponuje.</p><h2 id=sobota>Sobota</h2><p>Słoneczna pobudka – trudno nie lubić Islandii w taką pogodę. Wchodzimy na górę, tę na prawo od wyjścia z campingu; wystarczy iść kawałek drogą, a później wypatrywać żółtych słupków, które nie zawsze są dobrze widoczne – czasem miast nimi trzeba kierować się zdrowym rozsądkiem. Góra ma 430 metrów, droga tam i z powrotem zajmuje jakieś dwie godziny.</p><p>Jak na koniec świata, basen na plaży w Krossnes jest zaskakująco pełen Islandczyków. Wchodzimy na chwilę i oczekujemy na zwolnienie się jacuzzi, ale po kilkunastu minutach nasza cierpliwość się wyczerpuje i ruszamy w drogę powrotną, przy okazji zaliczając chatkę czarownika, czyli krytą darnią chałupę siedemnastowiecznej islandzkiej biedoty. Tip: z Reykjavik do Holmavik dużo szybciej jedzie się drogą 60 niż 61; widoki też są chyba lepsze.</p><p>Na stacji w Holmavik Ania zamiast hamburgera z małymi frytkami dostaje wielką torbę frytek. Zdegustowani postanawiamy zatrzymać się w stolicy na porządną kolację. Okazuje się, że Reykjavik dysponuje campingiem nieopodal centrum. Campingi w Islandii to super wynalazek, kosztują jedną dziesiątą tego co hotel i zawsze mają miejsca. Nie należy tylko za bardzo liczyć na prysznice, bo np. ten w Skaftafell dysponował dwoma na kilkuset camperów, a w Nordafjörður żadnych chyba nie było.</p><p>Taksówkarz, poproszony o dobrą restaurację z rybami, wysadza nas pod <a href=http://fiskmarkadurinn.is/english/>Fish Market</a>. Zapakowane jest pod sufit, ale znajdują dla nas miejsca przy barze, z widokiem na kuchnię. Nie pamiętam, kiedy ostatnio jadłem takie dobre ryby. Sashimi z wieloryba karłowatego jest rewelacyjne, superdelikatne, zupa z ogonów homara bardzo intensywna, żabnica pyszna, molwa bez fajerwerków, ale też niczego sobie. Tip kolejny: wina są tam dość drogie (jak i jedzenie), ale wśród tych z najniższej półki cenowej znaleźć można bardzo smaczne, nowozelandzkie Sauvignon Blanc.</p><p>Na zakończenie dnia urządzamy sobie namiastkę <a href=http://www.whygoiceland.com/the-reykjavik-runtur.html>rúnturku</a>, którego czasoprzestrzeń rozciąga się od hotelowej knajpy, gdzie sprzedają piwa z mikrobrowarów, do pierwszej w nocy.</p><p><img src=https://live.staticflickr.com/8020/7707220634_e3a2656639_c.jpg alt="Fish Market od kuchni"></p><h2 id=niedziela>Niedziela</h2><p>Uczestnictwo w rozrywce dla mas budzi we mnie czasem uczucie wstydu. Tak jest też z wycieczką do <a href=http://www.bluelagoon.com>błękitnej laguny</a>: po drodze czuję dyskomfort gdy uświadamiam sobie, że jadący samochodem za mną też udają się do tego miejsca i wiedzą, że ja tam podążam. Spa jest położone wśród wulkanicznych kamulców, na pustkowiu; woda jest jasnobłękitna, zupełnie nieprzejrzysta i pozostawia na kamieniach biały osad, powodujący, że całe miejsce wygląda bardzo niecodziennie. Ania wybiera się na zabiegi upiększające, ja w tym czasie, wraz z setką innych turystów, moczę się w głównej części laguny. Odkrywam przy okazji, że pokrywający w niektórych miejscach dno bardzo miękki, lotny muł składa się głównie z owłosienia i naskórka pozostawionego przez innych nurzających się.</p><p>Od bajorka lepsza okazuje się restauracja Lava, gdzie za niezbyt wygórowaną kwotę czterech tysięcy koron islandzkich można się najeść do woli nienajgorszym sushi i pysznym wędzonym łososiem. Na to akurat starcza nam czasu przed odlotem do domu.</p><h3 id=-->* * *</h3><iframe src="https://www.google.com/maps/d/embed?mid=1yeHVfbR-5db_lBf6EqWMCeNoR_c&ehbc=2E312F" width=640 height=480></iframe><p><a href=https://www.flickr.com/photos/mmakowski/sets/72157630828197002/>Iceland</a></p></main><footer><script>MathJax={tex:{inlineMath:[["$","$"],["\\(","\\)"]],displayMath:[["$$","$$"],["\\[","\\]"]],processEscapes:!0,processEnvironments:!0},options:{skipHtmlTags:["script","noscript","style","textarea","pre"]}}</script><script id=MathJax-script async src=https://cdn.jsdelivr.net/npm/mathjax@3/es5/tex-mml-chtml.js></script><hr>© Maciek Makowski 2010 &ndash; 2022. Content licensed under <a href=https://creativecommons.org/licenses/by-sa/4.0/>CC BY-SA 4.0</a></footer></body></html>