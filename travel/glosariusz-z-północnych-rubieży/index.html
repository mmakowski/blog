<!doctype html><html lang=en-us><head><meta charset=utf-8><meta name=viewport content="width=device-width,initial-scale=1"><title>Glosariusz z północnych rubieży | Maciek's blog</title><link rel=stylesheet href=/blog/css/style.css><link rel=stylesheet href=/blog/css/fonts.css></head><body><nav><ul class=menu><li><a href=/blog/technology/>Tech</a></li><li><a href=/blog/travel/>Travel</a></li><li><a href=/blog/cooking/>Cook</a></li></ul><hr></nav><div class=article-meta><h1><span class=title>Glosariusz z północnych rubieży</span></h1></div><main><p>Wróciłem właśnie z Northumberland, na pograniczu angielsko-szkockim, i jestem strasznie zmachany. Szedłem przez dwa dni lasami, mokradłami i pagórkami, nigdzie żywej duszy, bolały mnie nogi od chodzenia, ramiona i biodra od noszenia plecaka, dieta marchewkowo-bananowo-suszonokiełbasiana wychodziła mi bokiem, rano albo siąpiła mżawka, albo było zimno i nie chciało się wychylać nosa ze śpiwora, chyba się przeziębiłem, a zupełnym już skandalem jest to, że przypiekło mnie słońce, choć ani na chwilę nie wyszło zza grubej warstwy chmur. Chyba za stary już jestem na takie eskapady – ale jeśli ktoś nie wymięka tak łatwo jak ja i lubi dzicz, wycieczka godna jest polecenia. Nie będzie więc kwiecistych opisów, tylko suche fakty, których świadomość zawczasu zminiejszyłaby pewnie nieco trudy mojej wycieczki.</p><p><strong>Bardon Mill</strong>
wioska na południe od Wału Hadriana, punkt startowy wycieczki. Można tam dojechać pociągiem z Newcastle.</p><p><strong>Byrness</strong>
wioska na trasie A68, punkt końcowy wycieczki. Można z tamtąd wrócić do Newcastle autobusem National Express 534 – jeden dziennie, odjeżdża o 12:20.</p><p><strong>deszcz</strong>
podobno pada często. Jeśli jest zapowiadany, to nie ma co się do Northumberlandii pchać – chyba, że jest się jeszcze większym twardzielem niż ci twardziele, którzy nie wymiękają tam gdzie ja.</p><p><img src=https://live.staticflickr.com/7311/8715953158_f16a374514_c.jpg alt=https://live.staticflickr.com/7311/8715953158_f16a374514_c.jpg></p><p><strong>drogi</strong>
w postaci utwardzonej stanowią jeden z nielicznych w miarę niezmiennych punktów krajobrazu, według których można nawigować. W razie wątpliwości należy zignorować kształt krawędzi lasu (drzwa mogło powywalać) oraz kierunek szlaków wytyczonych leśnymi ścieżkami (mógł się zmienić), natomiast zweryfikować kierunek drogi utwardzonej z pomocą kompasu. Zignorowanie tej prostej reguły kosztowało mnie dodatkową godzinę marszu – jak się nie ma w głowie, trzeba mieć w nogach. Dróg utwardzonych warto się trzymać nie tylko ze względu na nawigację, ale też na efektywność poruszania się: z reguły jeśli droga twarda jest nie więcej niż dwa razy dłuższa niż szlak wiodący przez leśne ostępy i łąki, opłaca się ją wybrać tak pod względem czasu jak i wydatku energetycznego. Warto czasem zejść na leśny szlak, żeby zobaczyć jak to wygląda, ale brać należy wtedy pod uwagę, że czas przejścia staje się zupełnie nieprzewidywalny.</p><p><strong>las</strong>
jeśli wierzyć mapie, występuje obficie na terenie parku. Jest tam w istocie, składa się prawie wyłącznie ze świerków na czterech etapach cyklicznego rozwoju: szkółka, gęsty młodniak (nie da się przejść), średniej wielkości drzewa, tak do 30 lat, oraz stare drzewa, w większości powywracane przez wiatr albo wycięte. Później cykl się zamyka i na wykrotach po wiatrołomach i porębach pojawia się znów szkółka.</p><p><strong>noclegi</strong>
ze względu na podmokły teren znalezienie miejsca pod namiot nie jest sprawą oczywistą, ale nie powinno też nastręczać wielkiego problemu. W lasach na trzecim i czwartym etapie rozwoju można znaleźć znośne miejsca – o ile nie przeszkadza nam lekki spadek i wszędobylska wilgoć, wynagrodzeni zostaniemy miękkim podłożem z grubej warstwy świerkowych kolek. Jeśli mniej zależy nam na prywatności a bardziej na tym, żeby było równo, warto wybadać opuszczone kamieniołomy.</p><p><strong>The Pheasant Inn</strong>
miły przystanek z grubsza w połowie drogi, w Stannersburn, można się tam posilić lanczem i uzupełnic niedobory płynów – jeśli pod wajchami jest Landlord i Red Kite lepiej wziąć tego drugiego.</p><p><strong>rajd</strong>
może się zdarzyć – pewnie niezbyt często, ale mi się zdarzyło, więc wspominam – że w lesie odbywać się akurat będzie odcinek specjalny rajdu samochodowego, i część zaplanowanej trasy będzie nieprzechodnia. Warto sprawdzić zawczasu.</p><p><strong>The Steel Bonnets</strong>
książka George’a MacDonalda Frasera traktująca o historii ziem granicznych – głównie o szesnastowiecznych rozbójnikach, ale też o czasach i wydarzeniach które doprowadziły do utworzenia się klanów rabusiów. Dobrze napisana, warto przeczytać w celu wprowadzenia się w klimat tych okolic.</p><p><strong>trzęsawiska</strong>
zajmują dużą część obszaru leśnego, w tym też nieutwardzonych szlaków. Idąc przez las należy wciąż mieć się na baczności, bowiem kupka mchu wyglądająca tak samo jak wszystkie w okół, może pod sobą kryć głęboką po kolana wodę z bagnem na dole, z którego nawet jak uda się wyciągnąć nogę, to już bez buta.</p><p><strong>turyści</strong>
brak. Przez dwa dni marszu, w długi weekend i przy znośnej pogodzie, na szlaku nie spotkałem nikogo.</p><p><strong>Wał Hadriana</strong>
mur, którym cesarz o wiadomym imieniu odgrodził imperium od barbarzyńców z północy. Do dzisiejszych czasów zostały niepozorne fragmenty, ale wiodąca wzdłuż nich piesza trasa jest popularna wśród turystów i jej odcinek, między Once Brewed a Cawburn, będzie nam dane przemierzyć.</p><p><strong>wiatr</strong>
wieje (należy mieć czapkę i flanelową koszulę, albo ekwiwalent, na wyposażeniu) i kształtuje krajobraz poprzez wywracanie starych drzew.</p><p><strong>woda</strong>
jest jej dużo w formie, która wlewa się do butów (warto dobrze zaimpregnować), ale mało w formie, która nadaje się do picia bez obrzydzenia. W ostateczności można ratować się leśnymi strumykami, ale żółty kolor pobranej z nich cieczy nie zachęca do konsumpcji – choć zapach i smak są znośne.</p><p><strong>wzgórza</strong>
niby są, ale niepokaźne, odczuwa się je głównie podczas marszu pod górę, natomiast przydatność nawigacyjna jest ograniczona, bowiem często rzeźba terenu zamaskowana jest przez las.</p><iframe src="https://www.google.com/maps/d/embed?mid=1kKc493Sf9T1KK91svXCY2Vzr_ks&ehbc=2E312F" width=640 height=480></iframe><p><a href=https://www.flickr.com/gp/mmakowski/6t63z2>Northumberland</a></p></main><p class=date>06/05/2013</p><footer><script>MathJax={tex:{inlineMath:[["$","$"],["\\(","\\)"]],displayMath:[["$$","$$"],["\\[","\\]"]],processEscapes:!0,processEnvironments:!0},options:{skipHtmlTags:["script","noscript","style","textarea","pre"]}}</script><script id=MathJax-script async src=https://cdn.jsdelivr.net/npm/mathjax@3/es5/tex-mml-chtml.js></script><hr>© Maciek Makowski 2010 &ndash; 2022. Content licensed under <a href=https://creativecommons.org/licenses/by-sa/4.0/>CC BY-SA 4.0</a></footer></body></html>