<!doctype html><html lang=en-us><head><meta charset=utf-8><meta name=viewport content="width=device-width,initial-scale=1"><title>Nigdy więcej na Bałtyku | Maciek's blog</title><link rel=stylesheet href=/blog/css/style.css><link rel=stylesheet href=/blog/css/fonts.css></head><body><nav><ul class=menu><li><a href=/blog/technology/>Tech</a></li><li><a href=/blog/travel/>Travel</a></li><li><a href=/blog/cooking/>Cook</a></li></ul><hr></nav><div class=article-meta><h1><span class=title>Nigdy więcej na Bałtyku</span></h1><h2 class=date>2015/09/27</h2></div><main><p>Żeglowałem po morzu trzy razy, za każdym razem po Bałtyku, we wrześniu, na Warszawskiej Nike. Namówili mnie przyjaciele – żeglarze, czyli Jerzy, Mierniczy oraz Piotr. Najpierw był tydzień Świnoujście – Kopenhaga – Gdynia. Było chłodnawo, ale pogoda niezła, i nie chorowałem (wachty kambuzowe miałem w portach), tak, że nawet mi się podobało. Kolejny raz był krótki wypad Łeba – Bornholm – Gdynia, z niezapomnianym kapitanem Achtelikiem, w wolnym czasie sztygarem z Bytomia. Zaczęło się od kambuza po wypłynięciu. Morze dość niespokojne, ale trzymałem się dobrze, dopóki nie otworzyłem szuflady z zapałkami i nie poczułem zapachu siarki. Później przez całą wachtę jedną ręką mieszałem w garze gołąbki a drugą trzymałem duży czarny worek na śmieci, do którego wymiotowałem. Po zejściu z kambuza było tylko gorzej. Podczas wachty 20-00 pogoda była okołosztormowa, do kokpitu co i rusz wlewały się wielkie, zimne fale. Raz akurat kuk podawał nam przez okienko herbatę, gdy przyszła fala większa niż zwykle i wypełniła kokpit jak wannę, znajdując ujście w okienku kuchennym. Piotr, który robił za kuka, musiał pobiec zmienić majtki na suche, a my na pokładzie zamiast gorącej herbaty mieliśmy trochę morskiej wody w kubkach i rozgrzewać nas mogły tylko fantazje, jak to za cztery godziny ten zimny, mokry i rzucający na wszystkie strony horror się kończy, schodzimy pod pokład i zlegamy w kojach na sześć godzin twardego snu. Na zakończenie tej eskapady kpt. Achtelik pożegnał nas słowami:</p><p>– Fajnie było. Ale, kurwa, nigdy więcej.</p><p>Z jakiegoś powodu zdecydowałem się płynąć kolejny raz. Znów pod Achtelikiem. Tym razem ekipę wzmocnili Kozło i Młodożeniec. Ten ostatni po powrocie napisał wiersz:</p><blockquote><p><strong>Dziennik jachtowy</strong>
<em>21-30 września 2003</em></p><p>Wybierz szoty od baksztagu,<br>Ciągnij, klinuj, wiąż i knaguj;<br>Korbę bierz i stawiaj grota,<br>Mocuj bom na kontraszota;<br>Oddaj korbę, klaruj liny –<br>“Ruszać się, wy sukinsyny!”.<br>Zawiąż krawat na wyblinkę –<br>“Szlag by trafił tę #%&@ linkę!”.<br>Rozkaz: “Dziesięć stopni lewiej,<br>Zwrot przez rufę i przed siebie.”<br>Ster się złamał? Włóż nań rumpel –<br>“Przypnij-no się!” – wrzeszczy kumpel;<br>Szczać chce ci się? Szczaj na wantach!<br>Piękne jest żeglarstwo… w szantach.<br>W łeb dostałeś wielką szeklą,<br>Mokryś, rzygasz – co za piekło!<br>Nie unikniesz tu kataru,<br>Smrodu potu, szczyn i smaru;<br>Słońce słońc dla Ciebie wzejdzie,<br>Kiedy wreszcie na ląd zejdziesz.</p></blockquote><p><img src=https://live.staticflickr.com/49/141864556_24e882684b_c.jpg alt="szycie żagla na jachcie"></p><p>Odwidziliśmy Kalmar i Visby, ogólnie dobrze tę wycieczkę wspominam, ale z jakiegoś powodu na jej koniec wbiłem sobie do głowy: nigdy więcej rejsów na Bałtyku. Wiele lat minęło od tej historii, szczegóły zatarł czas. Maksyma “nigdy więcej na Bałtyku” pozostała jednak w mojej pamięci i stosuję się do niej dogmatycznie od lat dwunastu.</p><p>Parę lat później był jeszcze weekend na Solencie, ale to praktycznie jezioro, i nocowaliśmy w marinach, więc się nie liczy.</p><p>Nigdy więcej <em>na Bałtyku</em>. O innych akwenach nie było mowy, więc gdy Jerzy osatnio zaproponował dwutygodniowy rejs między Wyspami Kanaryjskim a wyspami Zielonego Przylądka, nie odmówiłem z przyczyn pryncypialnych, a z braku wakacji. W praktyce mogę brać wolnego ile chcę, ale wyjeżdżałem w tym roku na narty, <a href=https://mmakowski.github.io/blog/travel/mi%C4%99dzy-aten%C4%85-a-prorokiem-eliaszem/>do Grecji</a>, <a href=https://mmakowski.github.io/blog/travel/tam-gdzie-m%C3%B3wi%C4%85-w-kartuli/>do Gruzji</a>, brałem kilka tygodni wolnego na naukę i konferencje, a w styczniu wybywam na kolejne dwa tygodnie do <a href=https://mmakowski.github.io/blog/travel/kto-chce-na-kilimand%C5%BCaro/>Tanzanii</a>, więc niektórzy koledzy z pracy trochę zaczęli kręcić nosem na ten nierówny podział obowiązków i wolnego czasu między kontraktorów a pracowników etatowych.</p><p>Tymczasem w tym tygodniu okazało się, że z ważnych przyczyn budżetowych wszyscy pracownicy tymczasowi <em>Bank of America Merrill Lynch</em> mają stawki redukowane o 10% i wysyłani są na przymusowy dwutygodniowy urlop. Było to dla mnie pewnym zaskoczeniem, bowiem zdarzały mi się już redukcje stawki, lecz było to na ogół spowodowane szerszą sytuacją ekonomiczną i odbywało się we wszystkich bankach w podobnym czasie, tymczasem tu trudno się dopatrzeć obiektywnych przyczyn. Jeden z doświadczonych kolegów wyjaśnił mi, że chodzi o poprawienie wyników finansowych w czwartym kwartale 2015, bowiem od tych wyników zależą premie najwyższego szefostwa banku. Jak by w rzeczywistości nie było, o ile redukcja stawki mnie nie cieszy, to wakacje wypadły w całkiem dogodnym momencie. Tak, że jadę – czy też raczej płynę.</p><p>Plan jest następujący: w piątek 30 października po południu lecę na Teneryfę. Zaokrętowanie jest następnego dnia o 16:00, po czym wypływamy, zahaczamy o La Gomera i El Hiero a później prujemy na południe, na wyspę Santiago. Tydzień bez zawijania do portu będzie dla mnie zupełną nowością. Wyokrętowanie 14 listopada w Praia, skąd po północy dnia kolejnego lecę do Lizbony, godzina na przesiadkę i około 9 rano w niedzielę 15 jestem na Gatwick.</p><p>Miejsca ponoć <a href=http://cwm.frame2.yachtadmin.eu/rejs/1576/odysea-wladka-wagnera-na-wyspy-zielonego-przyladka>jeszcze są</a>.</p></main><footer><script>MathJax={tex:{inlineMath:[["$","$"],["\\(","\\)"]],displayMath:[["$$","$$"],["\\[","\\]"]],processEscapes:!0,processEnvironments:!0},options:{skipHtmlTags:["script","noscript","style","textarea","pre"]}}</script><script id=MathJax-script async src=https://cdn.jsdelivr.net/npm/mathjax@3/es5/tex-mml-chtml.js></script><hr>© Maciek Makowski 2010 &ndash; 2022. Content licensed under <a href=https://creativecommons.org/licenses/by-sa/4.0/>CC BY-SA 4.0</a></footer></body></html>