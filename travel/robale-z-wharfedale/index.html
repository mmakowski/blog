<!doctype html><html lang=en-us><head><meta charset=utf-8><meta name=viewport content="width=device-width,initial-scale=1"><title>| Maciek's blog</title><link rel=stylesheet href=/blog/css/style.css><link rel=stylesheet href=/blog/css/fonts.css></head><body><nav><ul class=menu><li><a href=/blog/technology/>Tech</a></li><li><a href=/blog/travel/>Travel</a></li><li><a href=/blog/cooking/>Cook</a></li></ul><hr></nav><div class=article-meta><h1><span class=title></span></h1></div><main><h1 id=robale-z-wharfedale>Robale z Wharfedale</h1><p>Date: April 28, 2019
Tags: City, England, Food, Pub, Walk, Wine</p><p>W Yorkshire Dales byliśmy po raz pierwszy. Obawiałem się, że na północy Anglii pogoda może nie dopisać, ale weekend wielkanocny był słoneczny i bardzo ciepły również tam; do tego stopnia, że Z się przegrzewała, i musieliśmy robić dłuższe postoje w cieniu.</p><h2 id=pętla-z-kettlewell>Pętla z Kettlewell</h2><p>Mieszkaliśmy w Kettlewell. Myślałem, żeby w sobotę rano wstać wcześnie, pojechać do Ribblesdale, zaparkować gdzieś i z tamtąd zrobić pętlę przez największą górę regionu, Pen-y-ghent, ale szczęśliwie poszedłem po rozum do głowy i zdecydowałem jednak przejść się po Wharfedale. Do Ribblesdale jechałoby się z godzinę w jedną stronę, potem pewnie nie byłoby nigdzie miejsc parkingowych, a na trasie do Pen-y-ghent byłyby tłumy. W Wharfedale natomiast cicho i spokojnie, ładna trasa grzbietem po wschodniej stronie doliny. Po drodze na Buckden Pike jest monument upamiętniający bombowiec który się tam rozbił podczas drugiej wojny światowej. Pilotowali go Polacy, w katastrofie zginęli wszyscy poza jednym, któremu udało się później dotrzeć do wsi w dolinie.</p><p>Słońce grzało, co niezbyt odpowiadało Z, a jak usiedliśmy w cieniu murka po 20 minutach namierzyły nas owady – takie małe żuczki, których tysiące zaczęły wokół nas krążyć i nas obłazić. Mi to zbytnio nie przeszkadzało, bo nie gryzły, ale Z była negatywnie do tej sprawy nastawiona, tak że pospiesznie zakończyliśmy wypoczynek, a później jak tylko wiatr przestawał wiać i robale się zbierały, maszerowaliśmy żwawo aby utrudnić im lądowanie.</p><p>W Buckden chcieliśmy pójść do <em>West Winds Tearooms</em>, ale były zamknięte, więc wylądowaliśmy w pustym prawie pubie <em>Buck Inn</em>. Wróciliśmy dnem doliny, wzdłóż rzeki Wharfe, pod koniec wchodząc jeszcze na wzgórze i schodząc kamienistą drogą służącą kiedyś jako dojazd do kamieniołomu. Miałem też w zanadrzu dłuższą opcję, na którą nie starczyło nam czasu: z Buckden przez Birks Fell do Litton, później kawałek w dół Littondale do Arncliffe, a potem z powrotem przez grzbiet do Kettlewell.</p><p><a href="https://www.google.com/maps/d/u/0/embed?mid=1RL8kk0H5fpQ_Ft07T-s7UuEzEilYsE7a">https://www.google.com/maps/d/u/0/embed?mid=1RL8kk0H5fpQ_Ft07T-s7UuEzEilYsE7a</a></p><h2 id=malham-cove-i-gordale-scar>Malham Cove i Gordale Scar</h2><p>Atrakcji nie odpuściłem do końca, bo drugą planowaną trasę przez okoliczne hity zrobiliśmy w niedzielę. Zobaczyliśmy Malham Cove i Gordale Scar, oba spektakularne, ale najbardziej chyba jestem zadowolony ze obranego szlaku: start i meta na parkingu przy Malham Tarn. Tak Cove jak i Scar są łatwo dostępne dla spacerowiczów z wioski Malham, tak że przy nich, i na szlaku pomiędzy, był dziki tłum, natomiast na większości naszej trasy, na północ od tych dwóch punktów, przepiękne ścieżki wąwozami lub łąkami, i prawie nikogo. Po drodze można też zobaczyć ładny wodospad Janet’s Foss, ale o tym zapomniałem jak szliśmy.</p><p><img src=https://live.staticflickr.com/65535/32729073007_1ea253f91c_c.jpg alt=https://live.staticflickr.com/65535/32729073007_1ea253f91c_c.jpg></p><p>W ramach tej wycieczki można też obejść zbiornik wodny Malham Tarn, ale myśmy z tego zrezygnowali, bo chcieliśmy jeszcze tego dnia obskoczyć prywatne wodospady w Ingleton. To było trochę nieporozumienie, bo wodospady owszem, bardzo piękne, ale tego dnia oblężone przez turystów w stopniu nieznośnym, do tego części odwiedzających brakowało kultury osobistej, co przejawiało się w paleniu papierosów an szlaku. Pewnie warto to odwiedzić, bo na przykład wodospad Thornton Force prezentuje się bardzo pięknie, ale jakoś poza sezonem, w dołku popularności. Teraz była długa kolejka żeby wejść na półkę za wodospadem.</p><p><a href="https://www.google.com/maps/d/u/0/embed?mid=10K5vwNJKX69arjcB_5xEbgn6yBPoTfoB">https://www.google.com/maps/d/u/0/embed?mid=10K5vwNJKX69arjcB_5xEbgn6yBPoTfoB</a></p><h2 id=york>York</h2><p>York prezentuje się bardzo sympatycznie, na ile przez trzy godziny byliśmy w stanie ocenić. Czasu starczyło nam na lancz na Shambles Market (rewelacyjny kurczak po persku w Los Moros), zwiedzenie York Minster i kawę w kawiarni Mad Hatter, nad sklepem z pluszakami. Minster to ogromna katedra, lecz jej rozmiarów nie byliśmy w stanie w pełni docenić, bowiem tuż za transeptem stanęło rusztowanie zasłaniające tak z jedną trzecią długości. Wdrapaliśmy się na wieżę, bardzo fajne widoki na York. W podziemiach jest wystawa o historii katedry i archeologii okolic. Można też zobaczyć końcówki dziesiątek prętów zbrojeniowych które trzymają ten kościół w kupie – w latach 50 XX w. okazało się, że może się zaraz zawalić, bo fundamenty mają problem z utrzymaniem ciężaru całej struktury.</p><h2 id=kings-head-w-kettlewell>King’s Head w Kettlewell</h2><p>Słowo uznania należy się pubowi w którym mieszkaliśmy, i to nie akurat za warunki zakwaterowania – nasz pokój był malutki, z oknem wychodzącym na wylot kuchennego wentylatora – lecz za jedzenie. Tu mówię głównie za siebie, bo odkąd Z przerzuciła się na weganizm, sprawą numer jeden jest żeby nie było produktów zwierzęcych, a walory smakowe schodzą na dalszy plan; tym niemniej jej śniadaniowe tosty z awokado i kolacyjne risotto z grzybami wyglądały bardzo apetycznie. W moim przypadku natomiast tak śniadania jak i kolacja (tylko raz jedliśmy ją w King’s Head) były znakomite. Na śniadanie raz wziąłem full English, i było bardzo dobre, choć bez rewelacji, natomiast kolejnym razem zamówiłęm <em>breakfast classics</em>, czyli owsiankę, a potem jajka w koszulce i wędzony plamiak (coś w stylu dorsza) w sosie holenderskim. Danie takie samo w sobie to nic specjalnego, wszystko to kwestia wykonania – tu było pierwsza klasa, i podane też w bardzo atrakcyjny sposób. Na kolację zjadłem zrazy z bażanta zawinięte w pancettę. Ten bażant przyszedł mi do głowy jak jeździłem po dolinach i co kilkadziesiąt metrów widziałem takiego ptaka w postaci rozpłaszczonej na drodze. Mięso, prawdę mówiąc, niezbyt ciekawe, natomiast wszystkie dodatki i sposób podania zrobiły z tego super danie. Ale i tak hitem wieczoru było wino: libańskie Chateau Musar z 2007 roku. Wybitne. Nawet sześć przegranych z rzedu partii Magica nie zepsuło mi po tym humoru.</p><p><a href=https://www.flickr.com/gp/mmakowski/0UgN2W>Yorkshire Dales</a></p></main><footer><script>MathJax={tex:{inlineMath:[["$","$"],["\\(","\\)"]],displayMath:[["$$","$$"],["\\[","\\]"]],processEscapes:!0,processEnvironments:!0},options:{skipHtmlTags:["script","noscript","style","textarea","pre"]}}</script><script id=MathJax-script async src=https://cdn.jsdelivr.net/npm/mathjax@3/es5/tex-mml-chtml.js></script><hr>© Maciek Makowski 2010 &ndash; 2022. Content licensed under <a href=https://creativecommons.org/licenses/by-sa/4.0/>CC BY-SA 4.0</a></footer></body></html>