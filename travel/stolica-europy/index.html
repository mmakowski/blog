<!doctype html><html lang=en-us><head><meta charset=utf-8><meta name=viewport content="width=device-width,initial-scale=1"><title>| Maciek's blog</title><link rel=stylesheet href=/css/style.css><link rel=stylesheet href=/css/fonts.css></head><body><nav><ul class=menu><li><a href=/blog/technology/>Tech</a></li><li><a href=/blog/travel/>Travel</a></li><li><a href=/blog/cooking/>Cook</a></li></ul><hr></nav><div class=article-meta><h1><span class=title></span></h1></div><main><h1 id=stolica-europy>Stolica Europy</h1><p>Date: December 3, 2012
Tags: Beer, Belgium, City, Europe, Food, Weekend</p><p>Z Brukseli pamiętam koronkowy <em>Grote Markt</em> i kupę restauracji zachęcających apetycznymi menu. Zawitałem tu w 2001 roku, na InterRailu, z miesięcznym budżetem w wysokości 500 złotych. Byłem w tym czasie zafascynowany Gryphonem, i gdy czwartego dnia po wyjeździe z Warszawy mieliśmy krótki postój w Hamburgu, zaopatrzyłem się w szałamaję.</p><p><img src=https://live.staticflickr.com/8059/8242111067_00e21f2551_c.jpg alt=https://live.staticflickr.com/8059/8242111067_00e21f2551_c.jpg></p><p>Przez resztę podróży bezskutecznie próbowałem wydobyć z niej jakiś dźwięk, aż w końcu stroik się rozsechł, i tyle było zabawy. Skutek tego zakupu był taki, że w Brukseli, podczas gdy Mierniczy z Młodożeńcem zajadali się risotto (to chyba była najtańsza pozycja w menu jednej z knajp przy Korte Beenhouwersstraat), ja mogłem się tylko z zazdrością przyglądać.</p><p>W dalszej części podróży żywiłem się głównie masą czekoladowo-orzechową i zakupionymi okazyjnie w dublińskim Aldim baked beans w puszce. Dzięki w ten sposób zaoszczędzonym funduszom nabyłem w Genewie kolejny suwenir z wycieczki: scyzoryk Victorinox Workchamp. Ten przedmiot też ma związek z obecnym wyjazdem: mianowicie, scyzoryk ów służył mi wiernie przez dziesięć lat, aż w końcu zostawiłem go na stole w <a href=Wyprawa%202010-11/Park%20narodowy%20Khao%20Yai>Khao Yai</a>. Stratę tę powetowałem sobie niedługo później, kupując identyczny nóż przy okazji wizyty w Zurychu. Przez kolejne półtora roku nie rozstawałem się z nim, aż tym razem, na bramce kontrolnej przy wejściu do pociągu Eurostar relacji Londyn – Bruksela, zarekwirowano mi go, argumentując, że noże z blokowanym ostrzem są w Wielkiej Brytanii nielegalne.</p><h3 id=-->* * *</h3><p>Tym razem budżet nas aż tak nie ogranicza, stołujemy się więc w Białej Róży przy <em>Grote Markt</em> gdzie w antycznych wnętrzach, przy sztucznym kominku sycimy się zupą cebulową i bitkami wołowymi po flamandzku. W etiopskim <em>Toukoul</em> koło kościoła Jana Chrzciciela usyfiamy się po łokcie sosem awaze, wcinając wołowinę na ostro i cielęcinę na łagodnie bez użycia sztućców, pomagając sobie tylko urwanymi fragmentami naleśnika. W <em>Loli</em> przy placu Sablon dają takie scampi z jajkiem sadzonym, że moja uprzednia niechęć do tego owocu morza przeistacza się w entuzjazm. W <em>Aux Armes de Bruxelles</em> – jedynej ponoć przyzwoitej knajpie przy najeżonej marnej jakości restauracjami dla turystów Beenhouwersstraat – homar na zimno i cielęcina. Gdzie się nie obrócić, można dobrze zjeść. Tylko wybór deserów – biorąc pod uwagę opinię, jaką cieszy się belgijska czekolada – nieco rozczarowuje; najlepiej pozostać przy gofrach.</p><p>Co jednak, jeśli fizjologiczne ograniczenia nie pozwalają nam na pakowanie w siebie kolejnych przysmaków przez cały dzień? Można popić piwem. Jak wiadomo, Belgia słynie z piw, a smaku tutejszych Blonds i trapistowskich Dubbels nie da się pomylić z niczym innym. W Moeder Lambic przy placu Fontainas, można spróbować kilkudziesięciu, o których się wcześniej nie słyszało – nie żadne <em>Leffe</em>, <em>Chimay</em>, czy <em>Grimbergeny</em>, ale <em>Brasserie de la Senne</em> i <em>De Ranke</em>. Szczęśliwie napoje podzielone są na kategorie jasne/ciemne, łagodne/gorzkie, tak, że mimo nieznajomości nazw, z wyborem nie powinno być problemu. Dla prawdziwych konserów jest lokalna specjalność, czyli piwa dziko fermentowane m.in. z rodziny Gueuze; nie-konserom nie polecamy, bo są dość kwaśne i mało chmielowe. Prócz <em>Moeder Lambic</em>, w centrum odwiedzić warto też <em>Mort Subite</em>, którego wystrój pozostaje niezmieniony od wczesnych lat XX wieku. Miłośnicy klimatycznych wnętrz zawitać też mogą do <em>Fallstaffa</em> koło giełdy, podobno pięknego przykładu secesji, gdzie można jeszcze dogłębniej poczuć ducha fin de siècle z racji tego, że nie przyjmują kart.</p><p>Co jednak, jeśli i piwa więcej w siebie nie wlejemy? Można się dla odmiany ukulturalnić, zapoznając z klasyką surrealizmu. Zaczynamy od Zaandstraat, gdzie po dotarciu na szczyt schodów oczom naszym ukazjuje się zrujnowany biurowiec z powybijanymi szybami i wystający zza jakiejś dziwnej skarpy cokół kolumny kongresowej – symbolu niepodległej Belgii. Dalej na południe bulwarem Berlaimontlaan, mijamy biurowiec z lustrzaną fasadą pod którym wyro z kartonowych pudeł i worków na śmieci sklecił sobie kloszard. Po tej rozgrzewce gotowi jesteśmy na danie główne, czyli zapoznanie z twórczością René Magritte’a. W galerii przy placu królewskim co prawda płonącej tuby nie ma (jest tylko ugaszona), faceta zasłoniętego jabłkiem też poza muzealnym sklepem nie przyuważyłem, za to sporo jest metalowych kulek ze szczelinmi i trochę fajek-niefajek. Jako że nabyliśmy bilet kombi, zaglądamy też do sąsiedniej galerii, gdzie w salce na piętrze zobaczyć można fajny obraz Pietera Breugela młodszego, “Spis w Betlejem”. Na ścianie obok wisi coś, co początkowow wygląda na marną kopię, a okazuje się oryginałem autorstwa Pietera starszego.</p><p>Co jednak, jeśli zachwyt sztuką nie wypełni nam całego w Brukseli pobytu? Pozostają tradycyjne spacery. Warto zaopatrzyć się w mapkę rozprowadzaną przez <a href=http://facebook.com/useit>Useit</a>, która proponuje kilka niezbyt długich tras i oferuje garść pożytecznych wskazówek. W północnej części centrum spacerujemy po biznesowej dzielnicy nowoczesnych biurowców, która murem nasypu kolejowego i bramą <em>Gare du Nord</em> odgrodzona jest od uliczek pełnych zamtuzów. Na południu, przy głównym bulwarze miasta, sklepy rybne i pralnie. Okolicje <em>Gare du Midi</em> przywodzą na myśl warszawski Dworzec Centralny, z arteriami komunikacyjnymi, rozległymi parkingami i ogólnym brakiem uroku. Z tamtąd przejść można kawałek ulicą Stalingradzką a następnie zapuścić się w uliczki <em>Marolles</em>. Na placu gry w piłkę w niedzielę odbywa się pchli targ. Stąd są dwa kroki do Pałacu Sprawiedliwości – monumentalnej budowli, która, jak większość centrum Brukseli, lata świetności ma już za sobą. Na wschodzie jest dzielnica europejska, z unijnym parlamentem i gigantycznym budynkiem Komisji Europejskiej, a także biednymi osiedlami imigranckimi. Nieco dalej na wschód mieści się park jubileuszowy, gdzie odwiedzić można dwa duże gabarytowo muzea: samochodów i wojska. Muzeum samochodów to po prostu hala z masą eksponatów – można sobie obejrzeć, ale nie opowiada żadnej historii i nie angażuje zwiedzających. Podobny anachronizm zaobserwować można i w innych brukselskich muzeach: cenione muzeum instrumentøw muzycznych (MIM) daje co prawda słuchawki, które przy gablotach odgrywają dźwięki oglądanych instrumentów, ale narracji brak, i po krótkim czasie wizyta się nuży. Nawet muzeum komiksu, choć ekspozycję rozpoczyna fajnie, od kontekstu historycznego, wkrótce rozdrabnia się na dziesiątki szpalt pelnych obrazków, które mija się bez specjalnego zainteresowania.</p><h3 id=---1>* * *</h3><p>Bruksela – za wyjątkiem <em>Grote Markt</em> i przyległości – nie jest miastem specjalnie pięknym, a listopadowo-grudniowa aura, między mgłą a deszczem ze śniegiem, nie przysparza jej uroku. Cztery dni w zupełności wystrczają na zwiedzenie centrum. Trudno przy tym oprzeć się wrażeniu, że gdyby nie instytucje Unii, miasto to byłoby głęboką europejską prowincją, pozostającą nawet w lokalnym cieniu Brugii, Antwerpii czy Gandawy. Podziwiać je najlepiej przez szyby dobrej restauracji, znad szklanki mocnego, ciemnego piwa, którego nazwy nigdy wcześniej się nie słyszało.</p></main><footer><script>MathJax={tex:{inlineMath:[["$","$"],["\\(","\\)"]],displayMath:[["$$","$$"],["\\[","\\]"]],processEscapes:!0,processEnvironments:!0},options:{skipHtmlTags:["script","noscript","style","textarea","pre"]}}</script><script id=MathJax-script async src=https://cdn.jsdelivr.net/npm/mathjax@3/es5/tex-mml-chtml.js></script><hr>© Maciek Makowski 2010 &ndash; 2022. Content licensed under <a href=https://creativecommons.org/licenses/by-sa/4.0/>CC BY-SA 4.0</a></footer></body></html>