<!doctype html><html lang=en-us><head><meta charset=utf-8><meta name=viewport content="width=device-width,initial-scale=1"><title>Tydzień przed Kilimandżaro | Maciek's blog</title><link rel=stylesheet href=/css/style.css><link rel=stylesheet href=/css/fonts.css></head><body><nav><ul class=menu><li><a href=/technology/>Tech</a></li><li><a href=/travel/>Travel</a></li><li><a href=/cooking/>Cook</a></li></ul><hr></nav><div class=article-meta><h1><span class=title>Tydzień przed Kilimandżaro</span></h1></div><main><p>Pozostał nam tydzień do wyjazdu do Tanzanii. Najwyższa pora rozpocząć pakowanie – ale najpierw krótki przegląd kwestii medycznych, bowiem okazało się, że moje <a href=/travel/wyprawa-2010-11/na-zdrowie/>notatki sprzed wyprawy azjatycko-australijskiej</a> do czegoś się w końcu przydały. Oszczędziły one nam trochę researchu, ale też tu i ówdzię sprowadziły nas na manowce.</p><h2 id=zdrowie>Zdrowie</h2><p>Przy okazji poprzedniego wypadu w tropikalne rejony dwiema podstawowymi kwestiami zdrowotnymi były szczepionki i ochrona przed malarią. Szczepiliśmy się na dwa fronty: w publicznej służbie zdrowia wzięliśmy wszystko to, co dawali za darmo, czyli żółtaczkę typu A, tyfus, oraz kombo tężec/błonica/polio, zaś prywatnie zrobiliśmy cykl trzech wścieklizn. Zgodnie z książeczką szczepień, którą sobie zachowałem, ważność wszystkich tych szczepień, za wyjątkiem tężca et al., już wygasła. Zgłosiliśmy się więc do naszej lokalnej przychodni po nowe. Było to jakoś w październiku. Minął miesiąc zanim się do nas odezwali i kolejny miesiąc przed najbliższym wolnym terminem wizyty u pielęgniarki. Wizyta ta przebiegała z grubsza tak, że pielęgniarka, dowiedziawszy się dokąd się wybieramy, otworzyła kilka stron internetowych i z nich usiłowała wyczytać czego nam potrzeba. Było to wszystko dosyć konfudujące, ale skończyło się na tym, że zrobiła mi żółtaczkę A i tyfus. Ania miała wizytę kilka dni później i okazało się, że tyfus im wyszedł – szczęśliwie dowieźli po południu.</p><p>Prócz tych standardowych szczepionek, jedna, którą musimy mieć koniecznie, bo bez certyfikatu szczepienia nie wpuszczą nas z Kenii do Tanzanii, jest żółta febra. To szczepienie trzeba robić prywatnie i jest ono dość kosztowne (£40-60). Szczęśliwie na obrzeżach Canary Wharf znajduje się kilka tzw. “travel clinics”, czyli gabinetów, w których szczepią turystów <em>in spe</em>, a także wydają leki antymalaryczne, antybiegunkowe i ogólnie antyegzotycznoatrakcyjne. Poprzednio korzystałem z kliniki Masta, tym razem postanowiłem wypróbować mieszczące się tuż obok Nomad Travel. Wizyta przebiegła sprawnie, szczepiący mnie aptekarz miał rozeznanie w niebezpieczeństwach, jakie na nas czyhały, okazało się też, że w razie problemów z uzyskaniem recept na leki, których potrzebujemy, oni służą pomocą.</p><p>Ano właśnie, leki. Po pierwsze, malaria. Poprzednio każde z nas dostało receptę na Malarone w lokalnej przychodni (za każdą zapłaciliśmy po £20), później kupiliśmy lek przez Internet, bo tak było najtaniej. Planowałem powtórzyć ten manewr i tym razem, ale w porę dowiedziałem się, że jakiś czas temu wygasła wyłączność GlaxoSmithKline na ten lek i dostępne są tzw. wersje generyczne, czyli tabletki o tym samym składzie chemicznym (Atovaquone/Proguanil Hydrochloride) od innych producentów, o połowę tańsze.</p><p><img src=https://live.staticflickr.com/1718/24268645746_91c521b56f_c.jpg alt=https://live.staticflickr.com/1718/24268645746_91c521b56f_c.jpg></p><p>W dodatku nie trzeba brać recepty, wystarczy wypełnić formularz na stronie internetowej apteki, i apteka sama nam wystawi receptę, a następnie ją zrealizuje. Trochę przy tym oszukałem, bo zamiast zamawiać osobno dla każdego z nas, wypełniłem jeden formularz i zamówiłem dwa razy większą partię – przy większych zamówieniach cena za dawkę była niższa.</p><p>Drugim lekiem, na który próbowałem uzyskać receptę od naszego lekarza pierwszego kontaktu (po tutejszemu GP) był Diamox. Wedle etykiety jest to lek przepisywany przy jaskrze i epilepsji, ma on natomiast też nieoficjalne zastosowanie: łagodzi skutki choroby wysokościowej. Wydobycie recepty od GP okazało się porażką – albo nie wiedzieli co to jest, albo nie chcieli przepisać. Z ratunkiem przyszło znów Nomad Travel – piętnastominutowa konsultacja i £20 zaowocowała buteleczką z 14 pastylkami. Przy okazji w sklepiku kliniki zaopatrzyłem się też w czterdziestoprocentowy deet oraz generyczne kapsułki Loperamide Hydrochloride do likwidowania sraczki. Do Diamoxu dołączona była instrukcja, według której przed zastosowaniem leku w górach przeprowadzić należy dwudniową próbę na normalnej wysokości. Jej celem jest obserwacja, czy nie występują niepożądane efekty uboczne: mrowienie w palcach, mdłości, ból głowy, wysypki. Jestem w trakcie drugiego dnia, i prócz mrowienia w palcach żadnych innych efektów nie zaobserwowałem.</p><h2 id=sprzęt>Sprzęt</h2><p>No to rozpoczynamy pakowanie. Duże plecaki, do nich przede wszystkim sprzęt trekkingowy oraz ciepłe ubrania do wejścia na szczyt. Szybko się okazało, że kilku kluczowych części garderoby nie jesteśmy w stanie zlokalizować. Mój piankowy ocieplacz na nogi, którego używałem ostatni raz do <a href=/travel/dziennik-islandzki/>nurkowania w Silfra</a>, a który później przez wiele lat pałętał się gdzieś wśród ubrań narciarskich, wsiąkł. Ani szary soft layer z Islandii oraz spodnie przeciwdeszczowe, ostatnio widziane we wrześniu w Lake District, też zapadły się pod ziemię. Na szczęście mamy jeszcze kilka dni na uzupełnienie tych braków w sklepach na Covent Garden lub na Amazonie.</p><p>Zastanawiałem się nad obuciem się w moje stare Zamberlany – znacznie sztywniejsze od preferowanych przeze mnie od pięciu lat Teva Riva. Chodziłem w nich dawno temu przez miesiąc po Norwegii, później przez parę lat zabierałem je na wszystkie górskie treki, zaś ich sztywniejsza podeszwa i konstrukcja mogłyby sie okazać przydatne w pobliżu szczytu, na stromych i śliskich zboczach. Zabrałem więc Zamberlany we wrześniu na dwa dni chodzenia w Lake District, i już po pierwszym dniu i intensywnej pętli Stickle Tarn – High Raise – Helm Crag było jasne, że nie da rady – zbyt uciskały tak przód jak i tył stopy. Więc jednak Tevy. To rewelacyjne buty, muszę sobie sprawić kolejną parę póki są dostępne.</p><h2 id=-->* * *</h2><p>Kolejny wpis pewnie dopiero po powrocie, na przełomie stycznia i lutego. Podczas wejścia raczej nie będzie z nami kontaktu, natomiast dla tych, którzy chcieliby śledzić nasze postępy, Team Kilimanjaro udostępnia <a href="https://www.google.com/maps/d/viewer?ll=-3.078038%2C37.356949&spn=0.05331%2C0.105743&msa=0&mid=zaLbDxbzXkN4.k5vRa-afRE60">mapę z przybliżoną lokalizacją grup wspinaczkowych</a> oraz <a href=http://teamkilimanjaro.com/blog/>bloga ze zdjęciami</a>. Będziemy na nich występowali pod kodem <strong>MAMA x 3, 18th - 25th January</strong>.</p></main><p class=date>10/01/2016</p><footer><script>MathJax={tex:{inlineMath:[["$","$"],["\\(","\\)"]],displayMath:[["$$","$$"],["\\[","\\]"]],processEscapes:!0,processEnvironments:!0},options:{skipHtmlTags:["script","noscript","style","textarea","pre"]}}</script><script id=MathJax-script async src=https://cdn.jsdelivr.net/npm/mathjax@3/es5/tex-mml-chtml.js></script><hr>© Maciek Makowski 2010 &ndash; 2023. Content licensed under <a href=https://creativecommons.org/licenses/by-sa/4.0/>CC BY-SA 4.0</a></footer></body></html>