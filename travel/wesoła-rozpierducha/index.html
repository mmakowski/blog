<!doctype html><html lang=en-us><head><meta charset=utf-8><meta name=viewport content="width=device-width,initial-scale=1"><title>Wesoła rozpierducha | Maciek's blog</title><link rel=stylesheet href=/css/style.css><link rel=stylesheet href=/css/fonts.css></head><body><nav><ul class=menu><li><a href=/technology/>Tech</a></li><li><a href=/travel/>Travel</a></li><li><a href=/cooking/>Cook</a></li></ul><hr></nav><div class=article-meta><h1><span class=title>Wesoła rozpierducha</span></h1></div><main><h2 id=prolog>Prolog</h2><p>Statek stoi. Rozpierducha jest totalna, bosman z kapitanem czekają na Jose który umie zrobić, żeby lodówka działała na morzu, a nie tylko w porcie, bo bez tego nie da się płynąć na Karaiby. Jest sobota, Jose ma przyjść we wtorek. Spierdolił się ekran od sondy i wiatromierza, to może naprawić Juan który przyjdzie w poniedziałek. Juan może też wydać papier na pławę EPIRB, której przegląd się skończył we wrześniu. Wspomaganie steru działa tylko w jedną stronę, bosman planuje wymienić uszczelki. Na koncie jachtu nie ma pieniędzy ani na Jose, ani na Juana, ani na paliwo. Armator pieniędzy nie może przelać, bo cośtam, a w ogóle to się cieszy, że to nie my zatonęliśmy u wybrzeży Maroka, tylko jakiś inny polski jacht.</p><h2 id=wulkan>Wulkan</h2><p>Koło mariny i przystani promów są wypożyczalnie samochodów, gdzie od ręki można wziąć auto na dzień.</p><p><img src=https://live.staticflickr.com/5792/22681515267_a64693a016_c.jpg alt=https://live.staticflickr.com/5792/22681515267_a64693a016_c.jpg></p><p>Teida to główna atrakcja Teneryfy. Wulkan często tonie w chmurach, jednak na wysokości około 2000 m n.p.m. wyjeżdżamy ponad nie i ukazuje nam się stożek w całej swej trzyipółkilometrowej okazałości. Na 3000 można wjechać kolejką, drogo, i długo się czeka, ale warto – o ile nie chce się większej części dnia przeznaczyć na pieszą wspinaczkę na tę wysokość.</p><p>Ostatnie kilkaset metrów przewyższenia pomiędzy górną stacją kolejki a szczytem pokonać można tylko pieszo, i tylko posiadając odpowiednie pozwolenie – starać się o nie należy na miesiąc przed terminem wejścia. Przy górnej stacji kolejki dotkliwie odczuwam rzadkość powietrza, zwykły spacer powoduje zadyszkę. Ciekaw jestem, jak będzie <a href=/travel/kto-chce-na-kilimand%C5%BCaro/>na Kilimandżaro</a>.</p><p>Zjazd w stronę Los Gigantes jest oszałamiająco piękny, krajobrazy wulkaniczngo płaskowyżu są nieziemskie. Później jeszcze klify Los Gigantes i wioska Masca, i można zamknąć pętlę do Santa Cruz najszybszą trasą, czyli wzdłuż północnego wybrzeża.</p><h2 id=wyjście>Wyjście</h2><p>Jose przyszedł we wtorek, ale myślał, że go nie potrzebujemy, więc sobie poszedł i następny wolny termin ma w piątek. Juan przyszedł, dał papier na EPIRB i był gotów wymienić ekran, ale nie było kasy, więc powiedzieliśmy, żeby przyszedł kolejnego dnia, może będzie. Z dnia na dzień morale załogi spadało, nikt nad niczym nie panował. Spuśćmy na całą sytuację zasłonę milczenia; dość powiedzieć, że wspólnymi siłami wyszliśmy w morze w środę wieczorem. Bez działającej lodówki, za to z ekranem i papierem na pławę.</p><p>Następnego dnia po wyjściu postawiliśmy wszystkie główne żagle: genuę, grota, foka i bezana. Zrobiliśmy zdjęcia, po czym zrzuciliśmy wszystko poza genią, dołożyliśmy silnik, i tak zostało do końca przelotu; z tym, że jak słabiej wiało to zostawialiśmy sam silnik, a jak raz wiało przyzwoicie, siódemka, to daliśmy odpocząć silnikowi i jechaliśmy na samej genui.</p><h2 id=załoga>Załoga</h2><p><img src=https://live.staticflickr.com/5643/22682656327_8275dc9457_c.jpg alt=https://live.staticflickr.com/5643/22682656327_8275dc9457_c.jpg></p><p>Pora poznać załogę. Jest młody morski wilk, dusza towarzystwa, jest zadeklarowany wyznawca spiskowej teorii dziejów, ksywa “Macierewicz”, jest nie czująca respektu przed nikim szesnastolatka, jest majtek w stopniu kapitana, jest kilkoro informatyków.</p><p>Macierewicz i kapitan-majtek, obaj po sześćdziesiątce, żrą się o to jak rozbijać jajka do jajecznicy. Szesnastolatka strofuje obu w kwestiach żeglarskich oraz kambuzowych. Morski wilk tryska koszarowym humorem i bierze szesnastolatkę pod opiekę. Weteran siedmiu mórz i oceanów nie umie poprawnie nanieść pozycji na mapę, doświadczony motorowodniak kręci sterem nie w tę stronę. Niekontrolowane zwroty przez rufę co kilkanaście minut. Jedziemy.</p><h2 id=koja>Koja</h2><p>Płyniemy na południe, kurs 205, niezmiennie przez pięć dni. Pojawiają się latające ryby, żółwie morskie, rekiny, delfiny. Z każdym przeciętym równoleżnikiem podnosi się temperatura, tak na pokładzie jak i w koi. Na Bałtyku koja była oazą spokoju, ziemią obiecaną, w której zaciszu i cieple, owiniętym w śpiwór przesypiało się godziny wolne od obowiązków nawigacyjnych i kambuzowych. Na Zjawie moja koja, dolna prawa burta na rufie, ma metr osiemdziesiąt długości, pół metra szerokości i tyleż wysokości. Wymiary trumny, mniej więcej. Kiedyś na Mazurach Jerzy spał w bakiście, jeszcze mniejszej. W nocy obudził nas jego krzyk, że został żywcem pogrzebany, i żeby iść mu na ratunek. W moim przypadku wrażenie przypominało raczej topienie się w zupie. Po przekroczeniu zwrotnika Raka, co noc budziłem się mokry od potu, wynurzałem głowę z zejściówki żeby zaczerpnąć powietrza i nurkowałem z powrotem do koi, na kolejną godzinę beztlenowego snu.</p><p>Próbowałem spać na pokładzie, z wątpliwym powodzeniem. Najpierw nie chciałem zasolić śpiwora, więc kładłem się w ubraniu, przypięty szelkami do masztu. Było twardo i niewygodnie, a do tego wiatr powodował, że pomimo 27 stopni temperatury powietrza, marzłem. Później w Prai poszedłem po rozum do głowy i spałem w śpiworze. Było zupełnie w porządku, dopóki nie nadeszła ulewa. Koniec końców zawsze lądowałem w koi.</p><h2 id=prowiant>Prowiant</h2><p>Do zaprowiantowania wydelegowano dziewczyny, nie opierały się specjalnie. Agnieszka była nawet dobrze przygotowana do roli kwatermistrzyni, z rozplanowanymi posiłkami na 10 dni rejsu. Po poprzedniej załodze zostało parę kilo kuskusu i litry sosu chińskiego. Z braku lodówki dokupujemy do tego sporo konserw i kilkaset jaj. Prawdziwym hitem jest jednak jamon Serrano – cała świńska noga, która wisi najpierw w kambuzie, a później na pokładzie. Duże uznanie u całej załogi znajduje też nowatorski pomysł pieczenia chleba na pokładzie, przy użyciu lidlowskiej mieszanki. Wyżywienie, jak na żaglówkę, bardzo przyzwoite.</p><p><img src=https://live.staticflickr.com/5642/22684807357_e932e58033_c.jpg alt=https://live.staticflickr.com/5642/22684807357_e932e58033_c.jpg></p><h2 id=kąpielówki>Kąpielówki</h2><p>Zrosłem się z kąpielówkami, stały się moją nieodłączną częścią. Z logistycznych względów wziąłem ze sobą tylko 6 kilo bagażu, miejsca na zbędne luksusy, takie jak zapasowa para majtek, nie było. Kąpielówki są w takiej sytuacji bardzo praktyczne: przewiewne, szybko schną i można się umyć razem z nimi. W czasie siedmiodniowego przelotu miałem dwa prysznice – na tyle starczyło słodkiej wody. W Prai było gorzej: nie tankowaliśmy wody, bo była niewiadomej jakości, a w porcie pryszniców nie było. Trzeba się było wbijać do hoteli.</p><h2 id=keja>Keja</h2><p>Kwestia wymiany załogi i zaprowiantowania w Prai nie została dobrze przemyślana. W stolicy Cabo Verde nie ma mariny, jest tylko kotwicowisko. Mamy na pokładzie ponton, ale silnik się zepsuł, zaś wożenie wszystkich bagaży i prowiantu pontonem, na pagajach, wydaje się wysoce niepraktyczne, więc z telefonu satelitarnego dzwonimy do kapitanatu portu i dogadujemy się, że zacumujemy przy murowanej kei przeznaczonej dla dużych statków. Ze względu na pływy zostawiamy cumy i szpringi luźne, statkiem rzuca o keję. Wisząca na niej opona o średnicy dwóch metrów wyciera dziurę w pokrywającej burtę farbie; odbijacz się urywa i odpływa w siną dal; co kilka godziny przeciera się jedna z cum, wachty nawigacyjne mają za zadanie wiązać ich pozostałości i wymieniać. Niekiedy statkiem rzuci akurat tak, że fragment burty nie chroniony odbijaczami ani oponą uderza o beton kei, lecą drzazgi. Przechadzający się po kei czarnoskórzy pracownicy portu zatrzymują się obok naszej łódki i albo kręcą z politowaniem głową, albo wprost śmieją się z idiotyzmu białasów, kórzy postawili jacht w takim miejscu. Co jakiś czas przychodzi ktoś z portu i prosi, żebyśmy przesunęli statek, bo przeszkadza. O przestawieniu łódki mowy nie ma, bo przy przybijaniu spieprzyło się chłodzenie w silniku, jakiś gwint się urwał. Statek stoi. Rozpierducha jest totalna.</p><h2 id=wiza>Wiza</h2><p>Na stronie brytyjskiego rządu <a href=https://www.gov.uk/foreign-travel-advice/capeverde/entry-requirements>napisano</a>, że uzyskanie wizy Cabo Verde na miejscu nie jest sprawą oczywistą. Wizę zawczasu załatwić można u konsula honorowego. Nazywa się Jonathan Lux, bywa w Londynie dwa razy w miesiącu. W celu uzyskania wizy należy panu Luksowi przesłać 40 funtów w gotówce lub czeku wystawionym na jego nazwisko, paszport, wypełniony wniosek oraz kopertę zwrotną. Istotnie, po kilku dniach paszport wraca ze stosowną pieczątką.</p><p><img src=https://live.staticflickr.com/5656/23114396021_e13d30f717_c.jpg alt=https://live.staticflickr.com/5656/23114396021_e13d30f717_c.jpg></p><p>Cały ten proces okazuje się zbędny, bowiem wizy bez problemu – i taniej, po 25 euro od sztuki – załatwić można w porcie w Prai. W ogóle te wizy to jakaś ściema, bo potrzebne są jedynie przy wylocie z wysp samolotem. Część załogi, która płynać będzie dalej jachtem, wiz w ogóle nie potrzebuje.</p><h2 id=praia>Praia</h2><p>Praia, czyli plaża. Najlepiej Quebra Canela, w willowej dzielnicy. Obok, w barze Kebra Kabana, można zjeść niedrogą i smaczną grillowaną rybę i wypić koktail. W okolicy są też jedyne okazałe budowle stolicy: parlament Cabo Verde oraz, naprzeciwko, ambasady Chin i Rosji. Inne instytucje rządowe, jak ministerstwa i komitet olimpijski, mieszczą się w pobliskich blokach mieszkalnych.</p><p>Życie turystyczne toczy się na Plateau, w knajpach przy deptaku <em>Avenida 5 de Julho</em>. Przy placu Alexandre Albuquerque mieści się relatywnie luksusowy hotel <em>Praia Confort</em>, gdzie przy łucie szczęścia wynegocjować można dostęp do prysznica i skąd podebrać można WiFi (hasło: <code>confort@praia</code>). Na linii port – plateau – Kebra najwygodniej poruszać się taksówkami, tak oficjalnymi jak i nie. Standardowa stawka to 200 escudos, czyli 2 euro, zawsze negocjowane z góry, płacone z dołu. Euro przyjmowane jest praktycznie wszędzie w przeliczeniu 100 escudos za euro, co jest dość uczciwą stawką. Lepszy kurs można uzyskać wypłacając z bankomatów (nie stanowi to żadnego problemu), wymieniając euro u cinkciarzy zaludniających <em>Avenida Amilcar Cabral</em>, lub w banku (uważać na prowizję).</p><p>Afrykańskich miast dotąd nie widziałem, ale podejrzewam, że Praia stanowi względnie łagodne do nich wprowadzenie. Poza ścisłym centrum architektura to w przeważającej liczbie klockowate konstrukcje z pustaków, na ogół nie otynkowane i niedokończone – stoją ściany pierwszego piętra, jednak dachu brak, otwory okienne są puste. Ulice są raczej czyste, ale odpadki różnej maści – plastik, złom, gruz – walają się na terenach zielonych, w suchych korytach rzek, w pobliżu plaż. Po zmroku nie jest bezpiecznie, poza rejonami typowo turystycznymi poruszać się należy taksówką. Lokalsi są z reguły przyjaźni i nie natarczywi. Znajomość angielskiego jest nikła, również w branży turystycznej. Przy braku znajomości portugalskiego przydaje się francuski albo Google Translate.</p><h2 id=ilha-de-santiago>Ilha de Santiago</h2><p>Po zapoznaniu się z urokami miasta warto zagłębić się w teren. Wystarczy pogadać z dowolnym taksówkarzem, który za około 70 euro przewiezie naokoło wyspy swoim autem, albo za 100 euro załatwi minibusa. Standardowa trasa to Praia – Assomada – Tarrafal (przez centrum wyspy) i powrót brzegiem, przez Pedra Badejo; przeznaczyć na nią należy cały dzień. Wnętrze wyspy to zapierające dech w piersiach skały i doliny. W Tarrafal warto zatrzymać się na obiad w Baia Verde. To knajpa dla białasów, droga, ale grillowane ryby oraz owoce morza są pyszne, a widoki piękne.</p><p><img src=https://live.staticflickr.com/5642/23076624546_73a2d86268_c.jpg alt=https://live.staticflickr.com/5642/23076624546_73a2d86268_c.jpg></p><h2 id=wkład-do-szamba>Wkład do szamba</h2><p>Żeglarz to macho. Laski są do kręcenia dupą, nie kabestanem. Ewentualnie do kambuza. Ja jestem zindoktrynowany przez zachodni liberalizm, wojujący feminizm i gender, i takie podejście powoduje u mnie dyskomfort.</p><p>Żeglarz się bawi. Jest towarzyski. Chleje i śpiewa szanty. Ja kiedyś, może piętnaście lat temu, też się tak bawiłem. Jak John Blackthorne, <em>Anjin-san</em>, po spędzeniu kilku miesięcy z Japończykami, zaczął odczuwać odrazę do barbarzyńskich zwyczajów swoich dawnych towarzyszy, tak ja z niesmakiem i zażenowaniem obserwuję żeglarskie imprezy.</p><p>Żeglarz wykazuje inicjatywę. Jak trzeba coś zrobić, w czymś pomóc, to nie rozgląda się, nie pyta “dlaczego ja?”, tylko to robi. I ja się staram, bo wiem, że tak należy; ale moje wyuczone odruchy każą mi tak się ustawiać, żeby to nie mnie poproszono, żeby to ktoś inny odwalił calą robotę.</p><p>Kapitan Achtelik tak rzekł kiedyś do trzeciego, który wydał niewłaściwy żagiel:</p><p>– Trzeci: ty się nie nadajesz na trzeciego. Ty się na żeglarza nie nadajesz. Ty się nadajesz tylko na wkład do szamba.</p><p>Ja też się chyba nie nadaję na żeglarza.</p><h2 id=haiku>Haiku</h2><p>Portowe chlanie<br>Zapierdol na silniku<br>Znów fuckinszanty</p><p><a href=https://www.flickr.com/gp/mmakowski/q87Db1>Odysea</a></p></main><p class=date>15/11/2015</p><footer><script>MathJax={tex:{inlineMath:[["$","$"],["\\(","\\)"]],displayMath:[["$$","$$"],["\\[","\\]"]],processEscapes:!0,processEnvironments:!0},options:{skipHtmlTags:["script","noscript","style","textarea","pre"]}}</script><script id=MathJax-script async src=https://cdn.jsdelivr.net/npm/mathjax@3/es5/tex-mml-chtml.js></script><hr>© Maciek Makowski 2010 &ndash; 2023. Content licensed under <a href=https://creativecommons.org/licenses/by-sa/4.0/>CC BY-SA 4.0</a></footer></body></html>