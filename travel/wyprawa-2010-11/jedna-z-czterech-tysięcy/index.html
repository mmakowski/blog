<!doctype html><html lang=en-us><head><meta charset=utf-8><meta name=viewport content="width=device-width,initial-scale=1"><title>Jedna z czterech tysięcy | Maciek's blog</title><link rel=stylesheet href=/blog/css/style.css><link rel=stylesheet href=/blog/css/fonts.css></head><body><nav><ul class=menu><li><a href=/blog/technology/>Tech</a></li><li><a href=/blog/travel/>Travel</a></li><li><a href=/blog/cooking/>Cook</a></li></ul><hr></nav><div class=article-meta><h1><span class=title>Jedna z czterech tysięcy</span></h1></div><main><p>Właściciel wrócił po jakichś dwudziestu minutach. Na kierownicy motoroweru wisiała torba z jajkami i czymś, co wyglądało jak dynia. Ze świeżo zakupionymi wiktuałami udał się do znajdującej się za przepierzeniem z bambusowej plecionki kuchni i po chwili dało się słyszeć odgłosy przygotowywania naszego śniadania: naleśnika z ananasem i omletu z dynią. Siedzimy pod opartym na ażurowej konstrukcji z bambusowych pali dachem krytym ryżową słomą. Prócz nas w lokalu jest tylko dziesięcioletnia może córka właściciela, oglądająca w telewizji jakąś lokalną telenowelę i bawiąca się z małym kotem o przykrótkim, poskręcanym ogonie. Z jakiegoś powodu wszystkie tutejsze koty są małe i mają niepełnosprawne ogony. Ania wyraża przypuszczenie, że są tak okaleczane, żeby utrudnić im polowanie na kurczaki, których stadka grzebią na poboczu piaszczystej drogi prowadzącej przez wioskę.</p><p>Naleśnik Ani przychodzi po 15 minutach, jest bardzo słodki, owoców jest w nim niewiele, ale polany jest obficie lekko skarmelizowanym, skondensowanym mlekiem. Ja po kolejnym kwadransie (dania najwyraźniej przygotowywane są jedno po drugim) zamiast omletu dostaję małą miseczkę czegoś pomiędzy zupą a dżemem dyniowym – podane na gorąco, dość słodkie i bardzo pikantne – do tego bagietkę. Na moje pytanie o omlet właściciel uśmiecha się przepraszająco i przy pomocy trzech angielskich słów, które zna, usiłuje mi wyjaśnić, że w jego języku omlet i zupa pisze się bardzo podobnie i że mu się pomyliło.</p><p><img src=https://farm6.static.flickr.com/5168/5270487683_f21d648a06.jpg alt="domek na tratwie"></p><p>domek na tratwie</p><p>Jesteśmy w miejscu, gdzie tuż przed przekroczeniem granicy między Laosem a Kambodżą Mekong rozlewając się na szerokość kilkunastu kilometrów przepływa między wyspami i wysepkami, których, podobno, jest cztery tysiące. Nasza nazywa się Don Khon a sprowadziły nas na nią bliskość wodospadów, miejsc, gdzie zaobserwować można słodkowodne delfiny, stosunkowo – w porównaniu z sąsiednią Don Det – niewielka liczba turystów i obecność autentycznych, laotańskich wiosek. Wyspa jest niewielka, ma może cztery kilometry średnicy, najwygodniej poruszać się po niej na rowerach, które wynająć można w turystycznym centrum, w okolicach mostu łączącego Don Khon z Don Det. Nikomu się tu z niczym nie spieszy, właściciele interesów gastronomicznych wylegują się w cieniu na hamakach i gdy, z rzadka, zawita do nich jakiś klient, rozpalają piecyk z węglem drzewnym, idą kupić brakujące składniki zamówionych dań i przygotowują posiłek, który gotowy jest czasem po upływie pół godziny, czasem godziny – zależnie od liczby i stopnia skomplikowania potraw oraz od nastroju właściciela. Tak mógłby wyglądać dwadzieścia lat temu Tuchlin nad Bugiem, gdyby zamiast tamy na rzece wybuodowano wodospad i wpuszczono do niej trochę delfinów.</p><p><img src=https://farm6.static.flickr.com/5008/5271111140_718cdebb70.jpg alt="podczas wyprawy na defliny"></p><p>podczas wyprawy na defliny</p><p>W okolicy Don Khon Mekong pokonuje na krótkim odcinku kilkadziesiąt metrów różnicy poziomów, tworząc spektakularne wodospady, największe w tej części Azji, mierząc w ilości przepływającej wody. Z wyspy zobaczyć można dwa: mniejszy po stronie wschodniej i większy, nazywany Somphamit, po stronie zachodniej, gdzie rwąca rzeka po tworzy w skałach głęboki kanion. Delfiny żyją poniżej wodospadów, w miejscu, gdzie dwie odnogi rzeki po połączeniu rozlewają się na szerokość ponad kilometra. Z łódki, którą wynajmuje się na wyspie, dostrzec można grzbiety delfinów gdy ssaki te wynurzają się by zaczerpnąć powietrza – nie podpływają jednak bliżej niż na dwadzieścia metrów, tak że widoki nie są oszałamiające.</p><p>Brzegi wyspy porośnięte są palmami kokosowymi, wewnątrz są pola ryżowe, palmowo-bambusowe lasy i małe wioski. Pastoralna idylla to jednak nie jest, przemysł turystyczny wdziera się drzwiami i oknami. Co krok konstruowane są nowe bungalowy pod wynajem, restauracyjek i guesthousów jest w części turystycznej kilkanaście, do tego są dość ekskluzywne – ceny bywają kilkakrotnie wyższe niż na “budżetowym” Don Det. Mieszkamy w domku zbudowanym na tratwie zacumowanej u brzegu wyspy, jest uroczy, lecz w ciągu dnia przed oknami kilka razy na godzinę przepływają łódki wożące turystów i towary między wyspami, ich silniki hałasują nieznośnie. Pływające domki (to ewenement w tej okolicy, większość turystycznych bungalowów stoi nad rzeką, na palach) są właśnie konwertowane na luksusowy ośrodek: drewniany płot zastępowany jest murem, stoi już jakiś basen, na razie pusty; ceny dostosowano jako pierwsze, i są trzy razy wyższe od tych podawanych w przewodniku, które już były na górnym krańcu backpackerskiej skali.</p><p>Pomimo tych niedogodności jest to całkiem niezłe miejsce na relaks, z czego korzystamy pozostając na wyspie przez cztery noce, spacerując i pijąc bananowe szejki, bardzo słodkie, ale pyszne. Rozstajemy się z Martą i z Kubą, którzy wyruszają w poszukiwaniu okolic Laosu nie tkniętych stopą masowego turysty; spotkamy się znów w Hanoi, gdzie planujemy być wieczorem 23 grudnia. Po drodze na kilka dni zatrzymamy się w stolicy Laosu, Vientiane, która przez przewodniki rekomendowana jest jako przyjemne i niewielkie miasto.</p><p><a href=https://flickr.com/gp/mmakowski/8toWai>4000 Islands</a></p></main><p class=date>2010/12/18</p><footer><script>MathJax={tex:{inlineMath:[["$","$"],["\\(","\\)"]],displayMath:[["$$","$$"],["\\[","\\]"]],processEscapes:!0,processEnvironments:!0},options:{skipHtmlTags:["script","noscript","style","textarea","pre"]}}</script><script id=MathJax-script async src=https://cdn.jsdelivr.net/npm/mathjax@3/es5/tex-mml-chtml.js></script><hr>© Maciek Makowski 2010 &ndash; 2022. Content licensed under <a href=https://creativecommons.org/licenses/by-sa/4.0/>CC BY-SA 4.0</a></footer></body></html>