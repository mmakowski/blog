<!doctype html><html lang=en-us><head><meta charset=utf-8><meta name=viewport content="width=device-width,initial-scale=1"><title>Powrót do cywilizacji | Maciek's blog</title><link rel=stylesheet href=/css/style.css><link rel=stylesheet href=/css/fonts.css></head><body><nav><ul class=menu><li><a href=/technology/>Tech</a></li><li><a href=/travel/>Travel</a></li><li><a href=/cooking/>Cook</a></li></ul><hr></nav><div class=article-meta><h1><span class=title>Powrót do cywilizacji</span></h1></div><main><p>Zakończyliśmy już azjatycką część naszej przygody. Po Sylwestrze w Sajgonie i pożegnaniu z Trungiem i Justyną, pierwszego stycznia rano zapakowaliśmy się w samolot do Singapuru, skąd, tego samego dnia wieczorem, wylecieliśmy do Australii.</p><p>Siedząc w Starbucksie w Plaza Singapura i wyglądając na zalaną deszczem Orchard Road czułem się zabawnie. W mieście tym gościłem przez dwa tygodnie ponad trzy lata temu i nie powiedziałbym, że się w jakikolwiek sposób z nim zżyłem, jednak teraz, po czterech tygodniach podróży przez kompletnie obce miejsca czułem się jakbym po raz pierwszy od piętnastu lat odwiedzał budynek swojej podstawówki. Pamięć w detalach szwankuje, wiele się od ostatniej wizyty zmieniło, w około są sami nieznajomi, ale ma się poczucie jakiegoś rodzaju swojskości. Całkiem to przyjemne.</p><p>Przyjemny jest też powrót do po zachodniemu rozumianej cywilizacji: możliwości porozumienia się inaczej niż na migi, ustalonych cen, rozkładów jazdy, ładu, higieny… żadnej z tych rzeczy w Singapurze nie brakuje, jest to jedno z najbardziej uporządkowanych miejsc jakie dane mi było odwiedzić.</p><p><img src=https://farm6.static.flickr.com/5005/5318365660_0232b7c9bb.jpg alt="wagon metra w Singapurze"></p><p>Spędziliśmy w mieście tylko kilka godzin między jednym a drugim lotem, ale wystarczyło to na częściową przynajmniej regenerację przeładowanego aparatu poznawczego.</p><p>Australia natomiast to w ogóle taka Anglia w której ktoś zapomniał zgasić światło i napuścić ludzi, przez co jest jasno, gorąco, dużo przestrzeni, a mieszkańcy zadowoleni i wyluzowani. Poza tym, ten sam język (nawet akcent nie jest tak udziwniony jak u Nowozelandczyków), takie same centra handlowe, w nich te same sieci sklepów – zupełnie jak w domu. Wiąże się z tym jedna tylko nieprzyjemność, mianowicie ceny. Te, dla przybyszów z Azji południowo-wschodniej, mogą być szokujące. Tam 15$ wystarczało z reguły na nocleg i wyżywienie dla dwóch osób na jeden dzień, tutaj w tej cenie trudno znaleźć jedno łóżko na sali zbiorowej. Sytuację pogarasza fakt, że od czasu, kiedy planowaliśmy podróż po Australii, tutejsza waluta bardzo się umocniła i faktyczny koszt np. wynajęcia samochodu będzie wyższy niż nasze wstępne wyliczenia. Jakoś sobie z tym poradzimy; trzeba będzie przypomnieć sobie techniki oszczędnościowe opracowane podczas InterRaila czy objazdu Norwegii. Wyjazdy te wspominam ciepło po dziś dzień, nie mogło więc być aż tak źle – i teraz także nie będzie.</p></main><p class=date>03/01/2011</p><footer><script>MathJax={tex:{inlineMath:[["$","$"],["\\(","\\)"]],displayMath:[["$$","$$"],["\\[","\\]"]],processEscapes:!0,processEnvironments:!0},options:{skipHtmlTags:["script","noscript","style","textarea","pre"]}}</script><script id=MathJax-script async src=https://cdn.jsdelivr.net/npm/mathjax@3/es5/tex-mml-chtml.js></script><hr>© Maciek Makowski 2010 &ndash; 2023. Content licensed under <a href=https://creativecommons.org/licenses/by-sa/4.0/>CC BY-SA 4.0</a></footer></body></html>